---
sidebar_position: 4
tags: [Цілик, literature, books]
---
# Ірина Цілик та південна готика
---
* *Ірина Цілик. Родимки. — К. : Санченко: Електрокнига, 2012*
---

![Rodymky](/img/litakcent/rodymky.jpeg "Rodymky")

Нова книжка Ірини Цілик «Родимки» несподівано змусила мене глянути на українську літературу ззовні. Звісно, малоймовірно було би припускати, що вона розвивається окремо від іншого світу — у нас мають бути аналоги загальновідомих авторів. Одразу підкреслю, що йдеться не про копіювання та епігонство, а лише про схожу «механіку» твору, що виникає внаслідок протистояння антагоністичних сутностей: саме так, на мою думку, і виникає література. Наприклад, протистояння жаги до ясності та штучного потьмарення свідомості дає нам таких авторів, як Вільям Бероуз або ж Венедикт Єрофєєв, а в Україні це — Юрій Іздрик. У випадку з двома кращими оповіданнями із збірки Ірини Цілик «Родимки» (на мою думку, це «Костюм» та «Гайтавер») яскраво видно протистояння низького (побутового, фізіологічного) та високого, яке Ірина, серед іншого, здається, бачить у простоті сільського життя (про це йдеться в оповіданні «Помин»). Читаючи перші два оповідання, я постійно згадував американську письменницю Фленері О’Конор, герої творів якої так само змучені жахливими обставинами, що принижують їхній дух,  несподівано стикаються з альтернативою іншого світу, що оманливо спалахує лише на мить і зникає. Оповідання «Гайтавер» навіть має схожу з оповіданнями О’Конор «Кульгаві увійдуть першими» та «Домашній затишок»  ситуацію приниження через удавано уважне ставлення до сироти. Але американська авторка, на відміну від української, бачить джерело високого в своєму католицтві, тому всі свої блискавки спрямовує проти наївного, а часом навіть дикого протестантизму персонажів.

У «Костюмі» ми бачимо змучену життям прибиральницю Ніну, яка давно живе, немовби автомат, механічно піклуючись про родину та віднедавна — про ув’язненого в колонії сина Кольку. Герої цього оповідання ведуть безглузде напіврослинне існування без мети та мрій, присвячуючи весь час задоволенню лише найпростіших потреб, і кульмінацією цього стає сцена обжорства в колонії. Ніна кілька місяців збирає продукти, аби нагодувати Кольку делікатесами, і раптом розуміє, що син не відчуває до неї жодної вдячності. Тоді вона із помсти вирішує з’їсти прикрасу столу — вафельний торт. Чоловік Ніни Зюбик — пересічний алкоголик — живе у окремій кімнаті, в яку не заходить жоден інший член родини, і саме із ним пов’язаний єдиний світлий спогад героїні «Костюму»: колись у минулому Зюбик займався аматорським фотомонтажем, склеюючи зображення дружини з несподіваними фрагментами інших кадрів. У фіналі оповідання Ніна заходить у заборонену кімнату і бачить там щось огидне, що вражає її до сліз. (До речі! Це дуже схоже на оповідання ще одного готичного американця Фолкнера "Троянда для Емілі": багато років зачинена заборонена кімната, в яку нарешті заходять люди і бачать там страшну вражаючу правду!) Розуміючи, що минулого не повернути, вона вирішує принаймні протерти жахливо брудні вікна. Ця механічна робота притлумлює її біль за втраченим. У цьому оповіданні принцип протистояння діє дуже показово та переконливо, бо пам’ять як елемент вищої нервової діяльності дійсно височіє над болотом механічних інстинктів.

Оповідання «Гайтавер» змальовує типово оконерівського «фріка» — підлітка-сироту Сашку, яка виглядає дорослою дівчиною, але не спокушає своєю зовнішністю чоловіків. Сашчина бабка та суспільство використовують її сирітство для самовиправдання, насправді ж повсякчасно принижуючи її. Принижує Сашку і найкраща подруга Марина, яка використовує її спочатку як тло для своєї краси, а потім — як співучасницю злочину. Зло накопичується в цьому оповіданні рядок за рядком, і у фіналі оволодіває й самою Сашкою. Цей просто макабричний фінал зроблений цілком у найкращих традиціях південної готики США (літературного напрямку, одним із найяскравіших представників якого вважають О’Конор).

Як Ірина Цілик (або її герої) розуміє добро ми можемо побачити в її оповіданні «Помин». Його герой дід Валя (у минулому міський інтелектуал) здійснив те, чого навчали ще американські гіпі 1960-х: покинув полохливе місто, яке, на його думку, є зосередженням розпусти та зла і почав жити самотнім життям у сільській хатинці, насолоджуючись творчістю Гемінгвея та Вонегута. В Росії щось схоже проповідували так звані письменники-«деревенщики». Особливість оповідання «Помин» полягає саме у цьому  протистоянні міста та села. Авторка (або її герої) вважає, що «ікони у позолочених рамках» у сільській хаті та робота у полі обов’язково покращують моральний стан людини, сприяють зростанню «духовності», а спокуси міста ведуть до їх занепаду. 

-----------

Цікава тенденція виявилась у розмові на Книжковому Арсеналі із Миколою Леоновичем. Пишучи чергову рецензію, я помітив у піддослідному творі досить частий тренд, що його можна назвати "ідеалістична рустикальність", тобто зображення українського села та його мешканців, як певний ідеальний світ, моральний та естетичний орієнтир, який втратили мешканці міста та іноземці, тому для відновлення моралі та здоров'я їм треба поїхати до села і повчитися там у його старожилів. Уявлення це абсолютно хибне, бо ніякої правильної моралі не існує, а територія і спосіб проживання, а також вік її мешканців аж ніяк не роблять їх морально чи в якомусь іншому відношенні вищими за інших людей. Звісно, пишучи про цей тренд, я не міг не згадати, звідки він пішов, а саме - від російських письменників "деревенщиков". Для ілюстрації цього тренду я зайшов найбільш характерну та смішну цитату "деревенщика" Федора Абрамова: 

*"Деревня — это глубины России, почва, на которой выросла и расцвела наша культура. Вместе с тем научно-техническая революция, в век которой мы живем, коснулась деревни очень основательно. Техника изменила не только тип хозяйствования, но и самый тип крестьянина… Вместе со старинным укладом уходит в небытие нравственный тип. Традиционная Россия переворачивает последние страницы своей тысячелетней истории. Интерес ко всем этим явлениям в литературе закономерен… Сходят на нет традиционные ремесла, исчезают местные особенности крестьянского жилища, которые складывались веками… Серьезные потери несет язык. Деревня всегда говорила на более богатом языке, чем город, сейчас эта свежесть выщелачивается, размывается…"*

Смішні та абсурдні уявлення про нібито сакральність села та особливу мудрість його мешканців, характерні для російських деревенщиков якимось чином просочилися в українську культуру, я часто їх зустрічаю у різних авторів, це мене завжди смішить, але іноді й лякає, коли це пишуть молоді люди. Я завжди думаю: "Звідки вони нахапалися ідей цього Абрамова?!"

------------------

Ця ідея була сформульована за сотню років до Ірини Цілик, американських гіпі та російських «деревенщиков». Уперше її висловив Карл Маркс у своєму творі «До критики політичної економії» (*K. Marx. Zur Kriitik der politischen Ökonomie. Vorwort*), і звучить вона так: “Не свідомість людей визначає їхнє буття, а, навпаки, їхнє суспільне буття визначає їхню свідомість” (*Es ist nicht das Bewusstsein der Menschen, das ihr Sein, sondern umgekehrt ihr gesellschaftliches Sein, das ihr Bewusstsein bestimmt*). Тобто оточення та стиль життя формують свідомість людини. І це твердження є, безумовно, правильним, але лише частково: буття насправді не визначає свідомість, а лише впливає на нього у деякій мірі, і силу цього впливу кожен може цілком свідомо регулювати: жити і мислити не так, як до того тебе змушують зовнішні обставини. Якщо ж зображати людей так, як бачить їх Маркс, то вони виглядатимуть схожими на картонних ляльок. Ця картонність дуже відчувається в «Помині», а також у оповіданні «Апрєлюшка», де жінка пост-бальзаковського віку раптом переживає ледве не крах життєвих цінностей після перегляду порнофільму. З іншого боку, не можна заперечувати, що десь дійсно існують подібні жінки, адже деякі люди іноді схильні до такої “картонної” поведінки.

Моє порівняння Ірини Цілик із Фленері О'Коннор є дуже умовним і має також суттєвий недолік, що стосується мови обох письменниць: письмо О’Конор вражає парадоксами навіть у перекладі, чого не можна сказати про стиль української авторки, де мова проста і функціональна. І тут цитата Маркса теж доречна, адже на стиль американської письменниці дуже суттєво вплинули її обставини. Хвора на агресивний вовчак, від якого вона незабаром і померла,  католичка О’Конор була оточена, на її погляд, дрімучими, божевільними, підлими і просто смертельно небезпечними протестантами: саме так вони зображені в більшості з її творів. Але саме авторська воля утримала її від того, аби перетворити їх на мізантропічну католицьку агітацію. І воля ця мала бути просто залізною, щоб протистояти таким обставинам. Що ж стосується Ірини Цілик, то, судячи з усього, її творче життя було деякий час пов’язане з виробництвом масової культури (телереклами), що вже за визначенням прагне до певного унормування  авторського стилю, бо телеаудиторія (або ті, хто претендує на роль адвокатів її смаків) перед унікальним віддають перевагу типовому. Так у рекламі голівудської кінопродукції майже ніколи не називають імен режисерів (або називають у останню чергу), а ось імена зірок-акторів (які грають не ролі, а улюблені глядачами типажі) називають завжди і у першу чергу. Чи варто Ірині Цілик працювати над стилем і боротися власною волею проти обставин? Безумовно варто, і зовсім не для того, аби підтвердити дуже умоглядні гіпотези автора цієї статті. Оригінальний стиль — це ще один крок до омріяного літературознавцями канону, якщо, звісно, авторка має на меті туди потрапити, бо віднедавна він утратив свою безумовну привабливість для письменників. Що з того, що повість «Родимки», на думку деяких особливо прискіпливих критиків, не народжує нової естетики і не має власного неповторного голосу? Зате вона подобається багатьом читачам і читачкам, про що свідчать їх відгуки в інтернеті. Можна назвати це “жіночою” прозою, але для жінок, які володіють комп’ютером, завели собі акаунт у Фейсбуці та прочитали кілька романів Набокова, які так сильно подобаються американським андроїдам. Як зазначила у своєму критичному відгуці на “Родимки” Ксеня Кисіль, ці оповідання як і не змінять щось на краще, «то хоча б заспокоять».